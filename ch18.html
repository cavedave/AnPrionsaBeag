<html>
<body>
<p>XVII</p>
<p></p>
<p>Thriall an prionsa beag ó cheann ceann an fhásaigh agus níor</p>
<p>casadh air ach aon bhláth amháin. Bláth thrí bpiotal, bláithin</p>
<p>beag bídeach gan aird.....</p>
<p></p>
<p>- Go mbeannaí Dia duit, arsa an prionsa beag.</p>
<p></p>
<p>- Dia agus Muire duit féin, arsa an bláithín.</p>
<p></p>
<p>- Cá bhfuil na daoine? a d'fhiafraigh an prionsa beag go</p>
<p>béasach.</p>
<p></p>
<p>Bhí an bláth i ndiaidh carbhán a fheiceáil ag dul thart lá</p>
<p>amháin:</p>
<p></p>
<p style="text-align:center"><img alt="" height="241" src=
"0300771h-images/0300771h-32.jpeg" width="329">
</p>
<p></p>
<p>-Na daoine? Tá, creidim, seisear nó seachtar acu ann. Fuair mé</p>
<p>spléachadh orthu na blianta ó shin. Ach níl a fhios agam in am ar</p>
<p>bith cá bhfuil fáil orthu. Siabann an ghaoth roimpi iad. Níl</p>
<p>fréamhacha ar bith acu, agus is mór an bac orthu an méid sin.</p>
<p></p>
<p>- Slán agat, a deir an prionsa beag.</p>
<p></p>
<p>- Slán leat, a dúirt an bláth.</p>
</body>
</html>