<html>
<body>
<p>Maise, a phrionsa bhig, a stór, fuair mé tuigbhéail de réir a chéile</p>
<p>don chumha a bhí ort i do shaol beag scoite. Ní raibh de</p>
<p>chaitheamh aimsire ar feadh i bhfad ach an ghrian ag dul faoi</p>
<p>agus a cineáltacht. Fuair mé an sonra nua seo amach ar maidin an</p>
<p>chcathrú lá nuair a dúirt tú:</p>
<p></p>
<p>- -Is maith liom an ghrian ag dul faoi. Gabhaimis a bhreathnú</p>
<p>ar an ghrian ag dul faoi...</p>
<p></p>
<p>- Ach caithfear fanacht...</p>
<p></p>
<p>- Fanacht le cén rud?</p>
<p></p>
<p>- Fanacht go dtí go mbíonn an ghrian ag dul faoi.</p>
<p></p>
<p style="text-align:center"><img alt="" src=
"0300771h-images/0300771h-00.jpeg">
</p>
<p></p>
<p>Bhí an chuma ort ar dtús go raibh iontas mór ort, ach ansin</p>
<p>rinne tú gáire fút féin. Agus arsa tusa liom:</p>
<p></p>
<p>- Bím ag déanamh go bhfuil mé sa bhaile i gcónaí. Cinnte</p>
<p>dearfa. Nuair atá sé ina mheán lae sna Stáit Aontaithe, tá a fhios</p>
<p>ag an saol] mór go bhfuil an ghrian ag dul faoi sa bhFrainc. Níor</p>
<p>ghá ach dul chun na Fraince ar feadh bomaite leis an ghrian a</p>
<p>fheiceáil ag dul faoi. Faraor tá an Fhrainc i bhfad rófhada ar shiúl.</p>
<p>Ach ba leor duitse, agus tú ar do phláinéad beag, do chathaoir a</p>
<p>bhogadh cúpla slat. Agus d'fhéad tú bheith ag amharc ar an</p>
<p>chlapsholas gach aon uair ba mhian leat.</p>
<p></p>
<p>- Lá amháin chonaic mé an ghrian ag dul faoi trí huaire agus</p>
<p>dhá scór.</p>
<p></p>
<p>Agus i gceann bomaite chuir tú an méid seo leis:</p>
<p></p>
<p>- Tá a fhios agat...nuair a bhíonn an oiread sin cumha ort, is</p>
<p>breá leat an ghrian ag dul faoi.</p>
<p></p>
<p>- Bhí an oiread sin cumha ort mar sin an lá úd a chonaic tú í trí</p>
<p>huaire agus dhá scór? Ach níor thug an prionsa beag freagra orm.</p>
</body>
</html>