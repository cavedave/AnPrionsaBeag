<html>
<body>
<p>An seachtú pláinéad mar sin, is é an Talamh a bhí ann. Anois ní</p>
<p>haon phláinéad coitianta é an Talamh céanna! Áirítear céad agus</p>
<p>a haon déag deríthe air (agus ríthe na hAfraice á gcur sa chuntas,</p>
<p>ar ndóigh), seacht míle tíreolaí, naoi gcéad míle fear gnó, seacht</p>
<p>milliún go leith de mheisceoirí, trí chéad agus aon mhilliún déag</p>
<p>de dhaoine mórchúiseacha, is é sin le rá, amuigh agus istigh ar</p>
<p>dhá mhíle milliún de dhaoine fásta.</p>
<p></p>
<p>Le tuairim a thabhairt daoibh d'ollmhéid an Talaimh, féadaim</p>
<p>a rá libh go mb'éigean, sular fionnadh an leictreachas, slua de</p>
<p>lucht lasta lampaí sráide a choinneáil ar bun a raibh ceithre chéad</p>
<p>seasca a dó míle, cúig chéad agus a haon déag ar a líon.</p>
<p></p>
<p>B'iontach an radharc é ach bheith giota amach uaidh. Bhíodh</p>
<p>an slua sin ag gluaiseacht agus é faoi stiúir mar a bheadh trúpa</p>
<p>rinceoirí ar stáitse. Bhíodh an chéad seal ag lucht lasta na lampaí</p>
<p>sa Nua-Shéalainn agus san Astráil. Ansin nuair a bhí a gcuid</p>
<p>lampaí lasta acu siúd, théadh siad a luí. Ina dhiaidh sin isteach sa</p>
<p>damhsa ar a seal le lucht lasta na lampaí sa tSín agus sa tSibéir.</p>
<p>Ansin chaolaíodh iad sin leo isteach sna cliatháin. Tar éis sin</p>
<p>bhíodh a seal ag lucht lasta lampaí na Rúise agus na hIndia. Agus</p>
<p>ansin seal na hAfraice agus na hEorpa. Ansin lucht Mheiriceá</p>
<p>Theas. Ina ndiaidh siúd lucht Mheiriceá Thuaidh. Agus ní bhíodh</p>
<p>bun cleite isteach ná barr cleite amach orthu agus iad ag teacht</p>
<p>isteach ar an stáitse ina n-ord. Bhí se fíorálainn.</p>
<p></p>
<p>Ní raibh ach beirt ann a raibh saol gan seift gan saothar acu,</p>
<p>agus ba iad fear lasta an aon lampa amháin a bhí ag an Mhol</p>
<p>Thuaidh, agus a leathchúpla ag aon lampa amháin a bhí ag an</p>
<p>Mhol Theas. Ní raibh obair acusan ach dhá uair sa bhliain.</p>
<p></p>
<p style="text-align:center"><img alt="" height="202" src=
"0300771h-images/0300771h-30.jpeg" width="250">
</p>
<p></p>
</body>
</html>